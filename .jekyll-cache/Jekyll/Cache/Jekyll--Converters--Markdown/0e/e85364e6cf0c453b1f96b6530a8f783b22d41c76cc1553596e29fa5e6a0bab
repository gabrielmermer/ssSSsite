I"<h1 id="władysław-cieplak-i-eugeniusz-koecher">Władysław Cieplak i Eugeniusz Koecher</h1>

<h2 id="władysław-cieplak">Władysław Cieplak</h2>
<p><img src="https://upload.wikimedia.org/wikipedia/commons/2/25/Wladyslaw_cieplak.jpg" alt="" />
<strong>Władysław Miłosław Cieplak</strong> ps. <em>Giewont</em>, <em>Kwiczoł</em>, <em>Mały</em> ur. 6 czerwca 1917 w Aleksandrowie Kujawskim, zm. 30 sierpnia 1944 w Warszawie – harcmistrz, porucznik, uczestnik powstania warszawskiego jako dowódca 3 „kompanii Giewonta” batalionu „Zośka” Armii Krajowej.</p>

<p>Syn Aleksandra i Stefanii z domu Łuszkiewicz. Od najmłodszych lat wraz z rodzeństwem, siostrą Irminą oraz bratem Przemysławem (późniejszym żołnierzem 2. kompanii „Rudy”, ps. „Smyk”) działał w harcerstwie. Był harcerzem 21. Drużyny im. Tadeusza Rejtana w Poznaniu, przybocznym Floriana Marciniaka.</p>

<p>Pierwsze dni wojny spędził w Poznaniu, gdzie działał w Pogotowiu Harcerzy. Następnie przedostał się do Warszawy i włączył się w pracę Wojennego Pogotowia Harcerzy. Na początku 1940 roku wszedł do konspiracji, należał do Chorągwi Warszawskiej Szarych Szeregów. Był przybocznym Stanisława Broniewskiego „Orszy”, z którym znał się z pracy w Chorągwi Wielkopolskiej. Krótko był kierownikiem kolportażu Głównej Kwatery Szarych Szeregów. Prowadził na rogu ulic Świętokrzyskiej i Szkolnej sklep jubilerski, a dochody z działalności często przeznaczał na pomoc „Pasiece”  Ukończył I turnus Szkoły Podchorążych Rezerwy Piechoty Agricola. Po reorganizacji Grup Szturmowych w czerwcu 1943 roku, został dowódcą grupy szturmowej, której celem było zorganizowanie odbicia naczelnika Szarych Szeregów, Floriana Marciniaka. Po utworzeniu batalionu „Zośka” objął stanowisko dowódcy 2. kompanii „Rudy”. W grudniu 1943 r. został odwołany ze stanowiska dowódcy na rzecz Andrzeja Romockiego.</p>

<p>Brał udział w:</p>
<ul>
  <li>akcji pod Arsenałem (dowódca ubezpieczenia)</li>
  <li>akcji pod Czarnocinem (dowódca ubezpieczenia)</li>
  <li>akcji Wilanów (dowódca uderzenia)</li>
  <li>akcji kolejowej na trasie Tłuszcz-Urle (obserwator z ramienia dowódcy batalionu)</li>
  <li>akcji “Par. I” i “Par. II” (dowódca bazy szkoleniowej)</li>
</ul>

<p>Objął dowództwo utworzonej w pierwszych dniach powstania warszawskiego 3. kompanii batalionu „Zośka”. Wraz ze swoją kompanią brał udział m.in. w wyzwalaniu Gęsiówki  oraz w natarciu na Dworzec Gdański. Zginął 30. dnia powstania warszawskiego pod gruzami zbombardowanego przez lotnictwo niemieckie budynku przy ul. Zakroczymskiej 7 na Starym Mieście. Miał 27 lat. Pochowany w kwaterach żołnierzy i sanitariuszek batalionu „Zośka” na Wojskowych Powązkach w Warszawie.</p>

<p>Odznaczony dwukrotnie Krzyżem Walecznych i Orderem Virtuti Militari, rozkazem Dowódcy AK nr 507 z 14 VIII 1944. Uzasadnienie nadania mu krzyża VM brzmiało: „_zasłużył się w walkach na terenie Grupy «Północ»”. Order został zweryfikowany pozytywnie uchwałą Kapituły Orderu Wojennego Virtuti Militari z dnia 13 października 2011.</p>

<h2 id="eugeniusz-koecher">Eugeniusz Koecher</h2>
<p><img src="https://upload.wikimedia.org/wikipedia/commons/6/65/Eugeniusz_Koecher.jpg" alt="" /></p>

<p><strong>Eugeniusz Koecher</strong> ps. „Kołczan” (ur. 10 listopada 1920 w Warszawie, zm. 8 sierpnia 1944 tamże) – podharcmistrz, porucznik Armii Krajowej, dowódca plutonu „Alek” kompanii „Rudy” batalionu „Zośka”, uczestnik powstania warszawskiego.</p>

<p>Uczył się w szkole zawodowej. Należał do 42. Warszawskiej Drużyny Harcerskiej, która weszła do Hufca „Mokotów” (Okręg Południe).
Członek Grup Szturmowych Szarych Szeregów. Działał w Organizacji Małego Sabotażu „Wawer”.
8 maja 1941 roku Gestapo dostało się do mieszkania Ryszarda Jaworowskigo, gdzie przebywał „Kołczan”. Cudem uniknął aresztowania dzięki ucieczce przez okno. Po zdradzie Mieczysława Wiącka, który współpracował z Gestapo, musiał opuścić stolicę. Starał przedostać się do Wojska Polskiego na Zachodzie, lecz został zatrzymany w Rzeszy i skierowany na roboty przymusowe, skąd po krótkim czasie uciekł. Aresztowany kolejny raz, tym razem na granicy Generalnego Gubernatorstwa, został skierowany do Arbeitsamtu. Stamtąd również udało mu się zbiec i ponownie dołączył do Szarych Szeregów.</p>

<p>Brał udział w wykonaniu wyroku na Oberscharführerze SS Herbercie Schultzu, jednym z funkcjonariuszy warszawskiego Gestapo, który torturował Jana Bytnara podczas przesłuchań.</p>

<p>Brał udział w:</p>
<ul>
  <li>Akcji pod Arsenałem (członek sekcji „Sten I”, za udział w tej akcji otrzymał w maju 1943 Krzyż Walecznych)</li>
  <li>Akcji w Celestynowie (celowniczy rkm-u)</li>
  <li>Akcji Sieczychy (dowódca grupy „Atak II”, atakującej strażnicę z lewej strony)</li>
  <li>Akcji Wilanów (dowódca grupy „Posterunek I”, likwidującej żandarmerię niemiecką oraz policję granatową)</li>
  <li>akcja na trasie Tłuszcz-Urle (dowódca akcji; wykolejenie i ostrzelanie niemieckiego pociągu)</li>
  <li>akcja <em>Par. I</em> (baza leśna)</li>
</ul>

<h2 id="powstanie-warszawskie">Powstanie Warszawskie</h2>
<p>Walczył na Woli, jako dowódca plutonu „Alek” kompanii „Rudy” batalionu „Zośka”. Brał udział w wyzwoleniu więzienia Gęsiówki.
Zginął 8 sierpnia, trafiony kulą w głowę, podczas obrony cmentarza ewangelickiego na Woli.</p>

<p>Został pośmiertnie odznaczony Orderem <em>VIrtuti Militari</em> klasy V.</p>

:ET