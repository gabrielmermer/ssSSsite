I"s<h1 id="harcerska-poczta-polowa">Harcerska Poczta Polowa</h1>

<p><strong>Harcerska Poczta Polowa</strong> — poczta polowa zorganizowana formalnie 4 sierpnia 1944 r. przez harcerzy Zawiszy Szarych Szeregów, działająca na terenie Warszawy w czasie powstania warszawskiego. 
<img src="https://upload.wikimedia.org/wikipedia/commons/0/02/Harcerska_Poczta_Polowa_pieczec.jpg" alt="Znak Harcerskiej Poczty Polowej" /></p>

<p>Pierwsza poczta polowa została zorganizowana przez harcmistrza Kazimierza Grendę ps. “Granica” w dzielnicy Śródmieście-Południe już w dniu 2 sierpnia. Ta poczta działała jedynie na ograniczonym terenie tej dzielnicy. W dniu 4 sierpnia naczelnik Kwatery Głównej Szarych Szeregów hm. por. Stanisław Broniewski, ps. “Orsza” postanowił powołać do życia Harcerską Pocztę Polową dla całego wyzwolonego miasta.</p>

<p>Główny Urząd Pocztowy mieścił się przy ulicy Świętokrzyskiej nr 28. Poza tym istniało jeszcze siedem urzędów pocztowych w różnych dzielnicach miasta: nr 1 na ulicy Szpitalnej, nr 2 na Placu Napoleona, nr 3 na ulicy Okólnik, nr 4 na ulicy Czerniakowskiej, nr 5 na ulicy Krasickiego (Mokotów), nr 7 na ulicy Wilczej i nr 7 na ulicy Żelaznej.</p>

<p>Skrzynki pocztowe zostały rozlokowane w czterdziestu punktach miasta. Naczelnikiem Poczty mianowany został hm. ppor. Przemysław Górecki ps. “Kuropatwa” — jeden ze współtwórców najmłodszego członu konspiracyjnych Szarych Szeregów tzw. Zawiszy. To właśnie Zawiszacy w ramach przygotowań okupacyjnych do powstańczego zrywu, poznawali gruntownie topografię miasta, przygotowując się do przyszłej roli łączników i to oni właśnie stali się główną siłą powstańczej poczty.</p>

<p><img src="https://upload.wikimedia.org/wikipedia/commons/6/6d/Warsaw_Uprising_by_Bukowski_-_mail_box_-_131.jpg" alt="Skrzynka na ulicy Świętokrzyskiej w okolicach Poczty Głównej" />
Korespondencja była ograniczona do 25 słów i od początku podlegała cenzurze. Przesyłki były doręczane bez opłat pocztowych. Przyjmowano jednak chętnie dobrowolne opłaty w postaci książek, opatrunków i żywności dla rannych w szpitalach. Ilość dziennych przesyłek wahała się w granicach od 3 do 6 tysięcy listów i osiągnęła szczytowe nasilenie w dniu 13 sierpnia gdy wpłynęło 10 tysięcy listów. Harcerze posługiwali się 10 stemplami pocztowymi z napisem w kole “Poczta harcerska” i lilijką harcerską.</p>

<p>We wrześniu 1944 r. Powstańcza Poczta Harcerska, została wraz z całym personelem wcielona do Armii Krajowej i od tego czasu napis “Poczta Harcerska” został zastąpiony napisem “Poczta Polowa”. W tym też miesiącu ukazały się znaczki Poczty Polowej w pięciu kolorach dla pięciu dzielnic Warszawy. Działalność Poczty Polowej została zakończona w dniu 3 października, dniu kapitulacji Warszawy. W czasie 63 dni powstania, pocztowcy w harcerskich mundurach przenieśli ok. 200 tys. przesyłek. Wielu z nich zginęło lub zostało rannych.
<img src="https://upload.wikimedia.org/wikipedia/commons/9/98/Harcerska_Poczta_Polowa_Zawiszacy_listonoszki.jpg" alt="Listonoszki Poczty Polowej" /></p>

:ET