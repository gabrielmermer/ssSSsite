---
layout: default
---

# Jan Bytnar ps. "Rudy"

![Jan Bytnar](https://upload.wikimedia.org/wikipedia/commons/f/fb/Jan_Bytnar.jpg)

**Jan Bytnar** urodził się 6 maja 1921 roku w Kolbuszowej jako syn Stanisława i Zdzisławy Bytnarów. W 1925 rodzina przeprowadziła się do Piastowa koło Warszawy, zaś w 1931 roku do Warszawy, na ulicę Włodarzewską (dziś al. Niepodległości 159). W stolicy Jan Bytnar ukończył szkołę powszechną nr 29 przy ul. Zagórnej 9 (obecnie nr 3) i dostał się po niej do Gimnazjum im. Stefana Batorego na Myśliwieckiej, gdzie zdał maturę w 1939 roku, między innymi wraz z Krzysztofem Kamilem Baczyńskim, Tadeuszem Zawadzkim ps. "Zośka" i Aleksym Dawidowskim ps. "Alek". W 1933 roku rozpoczął on służbę w harcerstwie, wstępując do **23. Warszawskiej Drużyny Harcerskiej im. Bolesława Chrobrego tzw. „Pomarańczarni”**. Tam szybko awansował, pnąc się po szczeblach kariery harcerskiej. Na harcerza został pasowany 23 kwietnia 1934 roku, a już w 1938 uzyskał najwyższy stopień młodzieżowy w harcerstwie – Harcerza Rzeczypospolitej.

## Czasy okupacji i konspiracji
Od początku okupacji zaangażował się w konspiracyjne działania powołanych przez związki harcerskie Szarych Szeregów. Już w październiku 1939 roku zaangażował się w działalność konspiracyjną w Polskiej Ludowej Akcji Niepodległościowej (PLAN). Od początku 1940 roku „Rudy” wszedł w skład komórki więziennej Związku Walki Zbrojnej, gdzie służył w charakterze łącznika między siedzibą gestapo w al. Szucha a więzieniem na Daniłowiczowskiej. Pod koniec 1941 roku rozpoczął edukację na tajnych kursach organizowanych przez Państwową Wyższą Szkołę Maszyn im. Wawelberga i Rotwanda. Wcześniej został zaangażowany do pracy w ramach Szarych Szeregów, gdzie służył od marca 1941 roku.

Od wiosny 1941 roku Jan Bytnar dowodził hufcem harcerskim "Ochota" w Chorągwi Warszawskiej Szarych Szeregów, gdzie działał w Małym Sabotażu "Wawer". W ramach jej działalności dokonał kilku głośnych akcji sabotażowych: zerwania niemieckiej flagi z Domu Niemieckiego (dawnej Zachęty) czy namalowania kotwicy na cokole pomnika Lotnika. Prawdopodobnie również on narysował swastykę na szubienicy na kamienicy przy al. Niepodległości 130, od strony ulicy Ligockiej, zachowaną do dzisiaj. Inne akcje, w jakich uczestniczył, to między innymi zaszczucie niejakiego Paprockiego pośredniczącego w prenumeracie niemieckiej gadzinówki czy wywieszenie polskich flag na 150. rocznicę uchwalenia konstytucji, 3 maja 1941 roku. W lecie 1942 roku „Rudy” otrzymał stopień podharcmistrza, kończąc kursy przygotowane przez  Szkołę Podchorążych Rezerwy Piechoty "Agricola".  W listopadzie 1942 roku został mianowany jednym z dowódców oddziałów Grup Szturmowych, obejmując Hufiec „Południe” („Sad”) w Oddziale Specjalnym „Jerzy”. W nocy z 31 grudnia na 1 stycznia 1943 roku uczestniczył w akcji Wieniec II. Dnia 2 lutego 1943 roku został ranny na ulicy Brackiej w starciu z niemiecką policją podczas akcji Bracka.


Jan Bytnar podczas okupacji mieszkał ze swoimi rodzicami: Zdzisławą i Stanisławem w alei Niepodległości nr 159. O miejscu jego zamieszkania gestapowcy dowiedzieli się po ujęciu na ulicy Osieckiej Henryka Ostrowskiego, który przed przyjściem policji nie zdążył zniszczyć wszystkich notatek służbowych. Niemcy odczytali zaszyfrowane notatki i odkryli miejsce zamieszkania Bytnara, aresztowali go w swoim mieszkaniu wczesnym rankiem 23 marca 1943 roku. Wraz z „Rudym” zabrano jego ojca, który trafił do Auschwitz. "Rudy" był poddawany brutalnemu przesłuchaniu w siedzibie gestapo przy alei Szucha 25, skąd przewożono go potem do więzienia na Pawiak. Podczas jednego z takich transportów, 26 marca 1943 roku o godzinie 17:30, Grupy Szturmowe dokonały odbicia więźnia u zbiegu Długiej i Nalewek, a cała akcja wykonana została pod pseudonimem _Meksyk II_ (powszechnie znana jest jako "Akcja Pod Arsenałem").

Jan Bytnar zmarł w szpitalu na Płockiej w wyniku poniesionych obrażeń 30 marca 1943 roku. Został pochowany na Cmentarzu Wojskowym na Powązkach w kwaterze Szarych Szeregów. Pośmiertnie został mianowany podporucznikiem i harcmistrzem oraz odznaczono Krzyżem Walecznych. Zarówno jego działalność w Szarych Szeregach, jak i akcja pod Arsenałem, zostały opisane w powieści _Kamienie na szaniec_ Aleksandra Kamińskiego. 6 i 22 maja 1943r. Polskie Podziemie przeprowadziło akcje likwidacyjne, podczas których zamordowano oprawców Jana Bytnara - SS-Oberscharführera Huberta Schulza i SS-Rottenführera Ewalda Lange. Imieniem „Rudego” nazwano jedną z kompanii w batalionu „Zośka”, który bohatersko walczył podczas Powstania Warszawskiego.

26 września 2009 roku za wybitne zasługi dla niepodległości Rzeczypospolitej Polskiej Jan Bytnar został pośmiertnie odznaczony Krzyżem Komandorskim z Gwiazdą Orderu Odrodzenia Polski.

![enter image description here](https://upload.wikimedia.org/wikipedia/commons/9/91/Gr%C3%B3b_Jana_Bytnara_i_Alka_Dawidowskiego_na_Cmentarzu_Wojskowym_na_Pow%C4%85zkach.jpg)




Następny adres: **Narbutta 3**

_Dla spacerowiczów wirtualnych:_
Następny kod to: **bomba**

[Otwórz w Google Maps](https://www.google.com/maps/dir//Ludwika+Narbutta+3,+02-564+Warszawa/@52.2070271,20.9511399,12z/data=!3m1!4b1!4m9!4m8!1m0!1m5!1m1!1s0x471eccd8c4d181b5:0xa664f1c73875996!2m2!1d21.0211791!2d52.2070478!3e3){: .btn}



