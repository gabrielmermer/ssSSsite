---
layout: default
---

# Obrona magazynu broni na Różanej 36 przez Jerzego Horczaka


W jednej z typowych dla Mokotowa dużych piętrowych willi, położonej przy ulicy Różanej 36, mieszkali na parterze dwaj bracia cioteczni: **Jerzy Horczak** (ur. 1927) i **Teodor Wołoszczuk** - "Tolek" (ur. 1929). Obaj oni pozbawieni byli opieki rodzicielskiej. Ojciec Jurka, oficer rezerwy WP, aresztowany został wiosną 1941 roku i jeszcze w tymże roku zmarł w Oświęcimiu, matka, aresztowana w maju 1943 i również wywieziona do Oświęcimia, zginęła tam 2 stycznia 1944 roku. Także matka Teodora w latach 1941-1945 przebywała w Ravensbrück, a ojciec jego znajdował się poza Warszawą.  

**Jerzy Horczak - "Wróbel"** członek Szarych Szeregów, od jesieni 1942 roku był żołnierzem Hufca "Południe" (pluton "Sad", d-ca _**"Rudy"**_) Grup Szturmowych, które zamieszkałe tylko przez dwóch chłopców mieszkanie wykorzystywały jako jeden z tymczasowych magazynów broni. Nie był to magazyn stały - w mieszkaniu nie zainstalowano specjalnych skrytek; broń i amunicję przechowywano w szafie i tapczanie. W mieszkaniu tym, co również godziło w podstawowe kanony konspiracji, odbywały się zebrania konspiracyjne drużyny Bogdana Deczkowskiego - **"Laudańskiego"**.

**"Wróbel"** aby wejść w skład Grup Szturmowych zataił swój prawdziwy wiek [15 lat] - do GS-ów przyjmowano jedynie chłopców, którzy ukończyli 18 lat, choć przypadki "korekty metryk" były dosyć częste.

## Obrona magazynu

W nocy 4/5.VIII.1943 chłopców obudził odgłos zajeżdżającej przed dom położony naprzeciwko ciężarówki policyjnej ("budy"), a zaraz potem stukanie do drzwi wejściowych. Przygotowany zawsze na taką ewentualność "Wróbel", który wieczorem stawiał na podłodze wycelowany w drzwi wejściowe czeski karabin maszynowy oraz układał obok siebie pistolet i granaty, wyskoczył z łóżka i podszedł na bosaka do drzwi pytając zapłakanym, dziecięcym głosem: "Kto puka?" Gdy jednak wszelkie wyjaśnienia, że "nie ma mamusi" i "nie wolno mu samemu otwierać", nie przyniosły rezultatu, "Wróbel" lewą ręką otworzył drzwi, a prawą wycelował z pistoletu w pojawiające się w nich sylwetki i pociągnął kilkakrotnie za spust, po czym zatrzasnął je odskakując pod ścianę. Niemcy przez drzwi strzelali dwiema seriami z peemu.

"Wróbel" odpowiedział na nie paroma strzałami, a następnie pobiegł do okna, odsłaniając roletę zobaczył stojącą tuż obok "budę", otworzył okno i rzucił przez nie granat "filipinkę" w kierunku samochodu. Dym i kurz po wybuchu zasłoniły wszystko, ale na schodach znów strzelali Niemcy. Wtedy "Wróbel" chwycił drugą "filipinkę", przebiegając przez linię strzałów pod drzwiami, wyskoczył przez okno na podwórze, podkradł się do drzwi klatki schodowej i cisnął w nią granatem. Następny wybuch wstrząsnął ścianami domu, z czego korzystając chłopak wpadł do mieszkania i zabrał roztrzęsionego "Tolka". Wykorzystując zrobione przejścia w siatkach i płotach, przeszedł na ulicę Narbutta 48, gdzie mieszkał z rodzicami jego przyjaciel i towarzysz broni "Olek" (Aleksander Jadach). Resztę nocy "Wróbel", "Tolek" i "Olek" spędzili na kartoflisku w pobliżu fortów Mokotowskich, obawiając się, że cała okolica ulicy Różanej, a więc i dom Jadachów, może być przetrząsana przez policję.  
Po wybuchach "filipinek" w ogrodzie i na klatce schodowej Gestapo sprowadziło posiłki i długo przeszukiwało teren. W efekcie wywleczono z domu jego mieszkańców oraz wielu mężczyzn z sąsiedztwa i wywieziono na Pawiak. Tymczasem "spalony" na terenie Warszawy "Wróbel" ukrywał się w okolicy Kobyłki.

## Dalsze losy po akcji

19 VIII 1943 Gestapo aresztowało inż. Stefana Jadacha, ojca "Olka", który zlekceważył ostrzeżenie "Wróbla", że w opuszczonym podczas walki mieszkaniu pozostały jego prawdziwe dane oraz fotografia do wyrabianych mu właśnie przez GS lewych dokumentów, natomiast "Olkowi" udało się wyskoczyć oknem i uciec.

Tego samego dnia na ulicy Nowy Świat przy Ordynackiej "Wróbel" został ogłuszony i rozbrojony przez cywilnego agenta Kripo, gdy szedł na miejsce spotkania przygotowujących się do **akcji "Sieczychy"** żołnierzy GS. Bity i namawiany do współpracy z Gestapo, nie wydał nikogo, mimo że został przez Niemców rozpoznany jako obrońca z willi przy ulicy Różanej. "Wróbla" zakatowano w Gestapo przy alei Szucha (Według innej wersji zginął na Pawiaku).

Stefan Jadach zesłany 5 X 1943 do Oświęcimia również oddał tam życie. Natomiast wzięci jako zakładnicy mieszkańcy domów przy ulicy Różanej zostali zwolnieni.  
Wywiad AK ustalił, że agentem, który aresztował "Wróbla", był funkcjonariusz Kripo Władysław Urbański, zamieszkały przy ulicy Madalińskiego, i zapewne znający Jurka z widzenia. Ciążył już na nim wyrok śmierci Cywilnego Sądu Specjalnego, a teraz obciążała go ponadto śmierć młodego chłopca. W tej sytuacji dowódca niedawno powstałej 2. kompanii batalionu "Zośka" **"Andrzej Morro"** wydał drużynie **"Laudańskiego"** (w skład której wchodził "Wróbel") rozkaz śledzenia Urbańskiego i przygotowania jego likwidacji. Dwie zorganizowane przez harcerzy zasadzki nie przyniosły rezultatu, gdyż policjant chodził do pracy stale inną trasą; na przygotowanie bardziej eksponowanej akcji dowódca kompanii nie wyraził zgody, bojąc się dużych strat w ludziach.
