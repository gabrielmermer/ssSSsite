---
layout: default
---

# II Liceum Ogólnokształcące im. Stefana Batorego
![Gmach szkoły od strony bramy](https://upload.wikimedia.org/wikipedia/commons/c/cd/Gimnazjum_i_Liceum_Batorego_w_Warszawie_2015.JPG)
## O szkole
Gimnazjum im. Stefana Batorego w Warszawie zostało założone 1 września1918] jako państwowe _Królewsko-Polskie Gimnazjum im. Stefana Batorego_ przez Ministra Wyznań Religijnych i Oświecenia Publicznego Antoniego Ponikowskiego, przy istotnym wkładzie prof. Tadeusza Łopuszańskiego.

28 września 1918 poświęcony został uroczyście pierwszy gmach szkolny przy ul. Kapucyńskiej 21 w Warszawie. Pierwszym dyrektorem szkoły został pedagog Zdzisław Rudzki, rekomendowany przez ministra Ponikowskiego. Warunki lokalowe nie pozwalały na efektywne prowadzenie wielu zajęć, np. nauk matematyczno-przyrodniczych, dlatego też, już w 1922 rozpoczęto budowę nowego, znacznie większego gmachu przy ul. Myśliwieckiej 6. Projektantem obiektu był Tadeusz Tołwiński. Czworokątny gmach z dziedzińcem oraz czterema alkierzami powstał w inspiracji renesansowym _palazzo in fortezza_.

Przez cztery lata po rozpoczęciu nauki w nowym budynku (15 września 1924) , porządkowano i zagospodarowywano teren wokół niego (stworzono m.in. ogród botaniczny). W tym samym czasie laboratoria szkoły zostały wyposażone w bardzo nowoczesny, jak na tamte czasy, sprzęt. Unikatowe było obserwatorium astronomiczne, umieszczone w wieżyczce w północnym skrzydle budynku (obecnie zamknięte). W podziemiach szkoły znajdował się również dostępny dla uczniów basen, przez wiele lat pozostający jedyną w Polsce wewnętrzną pływalnią szkoły średniej.

W roku szkolnym 1930/1931 w szkole uczyło się 343 uczniów.
27 września 1933, w czterechsetlecie urodzin Stefana Batorego, na dziedzińcu szkoły odsłonięto jego pomnik. Zniszczony w czasie wojny monument został odbudowany dzięki staraniom Stowarzyszenia Wychowanków Gimnazjum i Liceum Batorego.
## Podczas wojny i okupacji
We wrześniu 1939 w gmachu szkoły umieszczono rannych i chorych, tworząc tymczasową filię pobliskiego Szpitala Ujazdowskiego.
Szkoła działała także w czasie drugiej wojny światowej, organizując tajne komplety. W budynku szkoły działała zaś niemiecka szkoła podstawowa _Deutsche Schule_ (1939/1940) oraz średnia _Deutsche Oberschule_ (1940/1945). _Deutsche Schule_ była pierwsza szkołą niemiecką w okupowanej Warszawie, otworzył ją osobiście gubernator Hans Frank.
1 sierpnia 1944 powstańcy zaatakowali budynek od strony ul. Rozbrat, jednak zmasowany ogień broni maszynowej niemieckiej załogi zmusił ich do wycofania się na ul. Przemysłową.

W 1945 budynek szkoły był jednym z najlepiej zachowanych budynków szkolnych w lewobrzeżnej Warszawie. Szkoła wznowiła działalność przed 3 marca 1945. Po wojnie władze zmieniły placówki nazwę na _Państwowe Gimnazjum i Liceum im. Stefana Batorego_, nadały numer drugi i status szkoły koedukacyjnej.
![Gmach szkoły w 1927r.](https://upload.wikimedia.org/wikipedia/commons/a/ab/Gimnazjum_im._Stefana_Batorego_w_Warszawie_1927.jpg)

## "Rudy", "Alek" i "Zośka"
Od 1920 roku z Gimnazjum im. Stefana Batorego związany jest Szczep 23 Warszawskich Drużyn Harcerskich i Zuchowych, od koloru chust nazwany „Pomarańczarnią”. Jego członkowie zasłynęli podczas drugiej wojny światowej walcząc w kampanii polskiej 1939 roku, działając w konspiracji, Szarych Szeregach i Armii Krajowej oraz biorąc udział w powstaniu warszawskim. Trzem z nich pośmiertną sławę przyniosła książka Aleksandra Kamińskiego „Kamienie na szaniec”. Jan Bytnar „Rudy”, Maciej Aleksy Dawidowski „Alek” i Tadeusz Zawadzki „Zośka” to wychowankowie Batorego (matura 1939 roku), harcerze i żołnierze AK, w latach wojny dali przykład jak „pięknie umierać i pięknie żyć”. Zginęli w 1943 roku.

## Wychowankowie szkoły
Gimnazjum i Liceum Batorego może poszczycić się wieloma wybitnymi absolwentami, którzy odgrywają znaczącą rolę w świecie nauki, kultury i życia społecznego.
W dwudziestoleciu międzywojennym i podczas drugiej wojny światowej, kiedy w Batorym uczyli się wyłącznie chłopcy, obok bohaterów akcji pod Arsenałem, gimnazjum ukończyli także: poeta i powstaniec Krzysztof Kamil Baczyński, kompozytor Witold Lutosławski, krytyk literacki, publicysta i żołnierz Polskich Sił Zbrojnych na Zachodzie, publicysta Konstanty Jeleński, harcerz i żołnierz AK Jan Rodowicz „Anoda”, aktor i reżyser Andrzej Łapicki, filozof prof. Klemens Szaniawski.

Po wojnie do grupy absolwentów dołączyli m.in. historyk i członek PAN prof. Antoni Mączak, aktor Daniel Olbrychski, reżyserka Agnieszka Holland, wokalistka jazzowa Ewa Bem, prof. Magdalena Środa, prezenterka Grażyna Torbicka, reżyser teatralny Jan Klata oraz wielu innych naukowców i artystów.

Obok wychowanków, ważną częścią historii Batorego są jego nauczyciele i dyrektorzy. Szkoła może pochwalić się, że w jej murach wykładali min. historycy Stanisław Arnold i Jan Żaryn, polonista Stanisław Młodożeniec, fizycy Stanisław Malec i Grażyna Lipińska, geografowie Gustaw Wuttke i Lechosław Domański, Tadeusz Grzebieniowski.
